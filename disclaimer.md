<div dir='rtl' lang='he'>

למי הקורס לא מתאים
==================

סטודנטים יקרים,

אני שמח מאד שנרשמתם לקורס פיתוח משחקי מחשב.
עם זאת, חשוב לי לציין שהקורס במצבו הנוכחי לא מתאים לכולם. 

א. הקורס לא מתאים לסטודנטים שאוהבים קורס מסודר, מאורגן וצפוי מראש.
הקורס עכשיו במהדורת "אלפא" (כך קוראים למשחק שעדיין לא סיימו לפתח ויש בו הרבה באגים...).
זה אומר שנושאי-הלימוד עשויים להשתנות במהלך הסמסטר,
חלק מחומרי הלימוד (סיכומים, מצגות וכד') עדיין לא כתובים,
ולהרבה שאלות עדיין אין לי תשובות.
אם אתם מחפשים קורס מסודר ומאורגן, כדאי לכם לשקול להירשם לקורס בפעם הבאה שהוא יינתן - כנראה בסמסטר חורף ה'תשפ"א - אז הוא יהיה מסודר יותר.
מצד שני, אם אתם מעוניינים להשתתף בפיתוח קורס חדש וניסיוני, ללמוד נושאים חדשים בעצמכם וללמד אותם לאחרים - הקורס הזה בדיוק בשבילכם.

ב. הקורס לא מתאים לסטודנטים שהסמסטר שלהם עמוס במיוחד בעבודה או קורסים אחרים.
הקורס הזה מכוון גבוה ושואף להשיג שתי מטרות במקביל: 
 מצד אחד, לתת לכם ידע נרחב על כל תהליך העיצוב והפיתוח של משחק מחשב;
מצד שני, להדריך אתכם לפתח משחק מחשב מקורי משלכם.
כדי להגיע לזה צריך לעבוד, והרבה.
בכל שבוע יהיו שתי מטלות - אחת רגילה וקשורה לנושא ההרצאה הקודמת,
והשניה "מתגלגלת" וקשורה למשחק המקורי שתפתחו.
כל מטלה דורשת בממוצע 3-4 שעות, סה"כ 6-8 שעות עבודה בשבוע.
אף מטלה אינה חובה, אבל כל מטלה מזכה בנקודות, ואין בחינה סופית,
וכדי לקבל ציון גבוה צריך להגיש את רוב המטלות.
[ראו כאן הסבר מפורט על חישוב הנקודות.](grade-rules.md)
אז אם אתם מאד עסוקים, וחוששים לקבל ציון נמוך שיפגע לכם בממוצע - הקורס כנראה לא בשבילכם.
מצד שני, אם יש לכם הרבה זמן להשקיע, או שאתם באים רק בשביל ללמוד ולא אכפת לכם מהציון - ברוכים הבאים.

</div>

