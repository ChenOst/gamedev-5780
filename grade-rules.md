<div dir='rtl' lang='he'>

חוקי המשחק – טיוטה
==================

הקורס שאנחנו נמצאים בו הוא לא רק קורס לפיתוח משחקים – הוא בעצמו משחק. אין מבחן –
הציון נקבע ע"י צבירת נקודות.

איך צוברים נקודות?
------------------

-   **מטלות שבועיות**: פתרון המטלה השבועית עד יום לפני ההרצאה הבאה מזכה כל חבר/ת
    צוות ב-**3** נקודות. פתרון באיחור של שבוע לכל היותר מזכה בנקודה **1**.

-   **התקדמות בפיתוח המשחק שלכם**: התקדמות בהתאם להוראות מזכה כל חבר/ת צוות
    ב-**3** נקודות. התקדמות באיחור של שבוע לכל היותר מזכה בנקודה **1**.

-   **הצגה בהרצאה**: בכל הרצאה ייבחרו הפתרונות הטובים ביותר למטלה השבועית. אחד
    מחברי הצוות, שיהיה נוכח בהרצאה, יוזמן להציג. הצגה מוצלחת מזכה ב-**10**
    נקודות. שימו לב – רק אחד/ת מחברי הצוות יכול/ה להציג ולזכות בנקודות בכל פעם –
    מומלץ לתאם ביניכם מראש איך לחלק את ההצגות באופן הוגן.

-   **הצגת המשחק שלכם בהרצאה האחרונה:** בהרצאה האחרונה מתוכנן יום הצגת משחקים
    שפיתחתם בקורס. ייתכן שנשתף סטודנטים אחרים מהמחלקה, או ממחלקות אחרות
    (תקשורת), ואולי גם מפתחי-משחקים מהתעשיה הישראלית. הצגת המשחק שלכם ביום זה
    מזכה כל חבר/ת צוות ב-**10** נקודות. אם השופטים גם יצליחו לשחק במשחק שלכם עד
    הסוף, בלי להשתעמם ובלי להיתקל בבאגים, תזכו ב-**10** נקודות נוספות.

-   **הצטיינות בפיתוח משחק**: סטודנטים שהמשחק שלהם יזכה בדירוג השופטים הגבוה
    ביותר ביום הצגת המשחקים יזכו ב-20 (ראשון), 15 (שני), 10 (שלישי). *סעיף זה
    יתקיים רק אם אכן נצליח להשיג שופטים ליום הצגת המשחקים.*

-   **הצטיינות בשיווק ופירסום המשחק באינטרנט**: סטודנטים שיעלו את המשחק שלהם
    לאתר ציבורי מוכר כלשהו, כגון itch.io , ויגיעו לאחד משלושת המקומות הראשונים בכיתה במספר ההורדות או
    בדירוג, יזכו ב-10 (ראשון), 5 (שני), 3 (שלישי).

-   **הצגת נושא מתקדם בשיעור**: בהתאם לקצב ההתקדמות בשיעורים, ייתכן שיהיה זמן
    ללמד נושאים מתקדמים כגון: משחקים מרובי-משתתפים ביוניטי, מציאות מדומה
    ביוניטי, או בינה מלאכותית ביוניטי. סטודנטים שיבחרו להציג נושא זה (30-60
    דקות, כולל טקסט מצגת ודוגמאות קוד) יזכו ב-**20** נקודות.

-   אפשרויות נוספות לצבור נקודות עשויות להתווסף במהלך הסמסטר.

עבודת צוות
----------

פיתוח משחק הוא עבודת צוות – חשוב לעבוד בצוות כדי לוודא שהמשחק מעניין לא רק את מי
שפיתח אותו אלא גם אנשים נוספים... לכן יש לפתור את כל המטלות בקורס בצוותים של 2
או 3 או 4 סטודנטים.

עם זאת, חשוב שכל חברי-הצוות יעבדו. אני יודע שאתם מאד טובי-לב ואוהבים לעזור,
וכשמישהו מבקש מכם לרשום את השם שלו על המטלה שלכם, אתם מסכימים בשמחה, כי ממילא
עשיתם את העבודה, אז מה אכפת לכם לעזור לחבר... זה יפה מאד, וכשיש בחינה סופית זה
לא מפריע כי בבחינה רואים מי למד ומי לא. אבל בקורס כזה, שאין בו מבחן וכולו מסתמך
על עבודה במהלך הסמסטר, חשוב שכל חברי הצוות ישתתפו בעבודה.

לכן, בחלק מהמטלות, כמות העבודה תהיה תלויה במספר חברי הצוות. למשל, אם צריך לשחק
במשחק מסויים ולתאר את חוויית השחקן, אז כל חבר-צוות צריך לכתוב תיאור אישי; אם צריך
להמציא רעיונות מקוריים, אז מספר הרעיונות יהיה נניח N+1 (כאשר N הוא מספר חברי
הצוות), וכד'. עדיין כדאי לעבוד בצוות כי חלק מהעבודה משותף, אבל כדאי להוסיף רק
חברים שעובדים.

</div>
